---
layout: single
title:  "Jak zdarma zabezpečit PC"
date:   2005-05-29
---
Nebezpečí virů a útoků z internetu je v dnešní době aktuální téma, ovšem
mnoho uživatelů PC ho podceňuje. Proto vás seznámím s programy pro ochranu před
viry, zákeřným softwarem a útoky z internetu.

## Viry - problém číslo jedna

Jako ochranu proti virům všeho druhu doporučuji program Avast! Home Edition,
který lze získat ze stránek [www.avast.cz](http://www.avast.cz) po
bezplatné registraci. I když je tento antivirus zdarma, má všechny funkce, které
má kvalitní antivirus mít - rezidentní ochrana, přírůstková aktualizace, kontrola
pošty či kontrola Instant Messagingu (služby typu ICQ, MSN Messenger). Myslím si,
že největší procento virů přichází poštou, proto byste měli věnovat čas důkladnému
nastavení kontroly pošty.

## Zeď mezi mnou a internetem

Pokud se připojujete na internet nebo jste pořád připojeni na internet (v tomto
případě jste šťastný člověk), tak je důležité mít nainstalovaný firewall.
Firewall je program, který kontroluje veškerý provoz mezi vámi a internetem (či
jinou sítí) - je to jakási zeď mezi vámi a celosvětovou sítí. Firewall vás ochraňuje
před útoky z internetu a programy, které máte nainstalovány v počítači a chtějí
neoprávněně odeslat např. data o vašem softwaru na internet. Výborný osobní
firewall je [Kerio Personal Firewall](http://www.kerio.cz). Při
jakémkoliv pokusu o přístup z či do internetu vyskočí okno a upozorní vás na to.
Pokud aplikaci snažící se o přístup k internetu znáte, vytvořte pravidlo tak, že
zaškrtnete "Vytvořit pravidlo..." a kliknete na "Povolit". Zda je vám tento program
neznámý, klikněte radši na "Zakázat". Doporučuji vypnout modul bezpečnosti systému
(provedete to v konfiguraci firewallu), protože byste se u každé spuštěné aplikace
uklikali. Ještě poznámka - při instalaci vyberte Advanced (Learning mode), protože
v tom prvním režimu se blokuje veškerá příchozí komunikace.

## Hoďte spyware do koše

Spyware je program, který odesílá data z počítače na internet bez vašeho souhlasu
(většinou to bývají statistická data pro potřeby reklamy, ale kdo vám to zaručí).
Tyto programy bývají součástí jiných aplikací, které jsou sponzorovány reklamou
nebo je také můžeme najít na internetových stránkách (po každém surfování na
internetu mi pravidelně zůstane v počítači pár spyware). Pro odstranění těchto
špiónů doporučuji program [Spybot - Search &amp; Destroy](http://www.spybot.info).
Ještě je nutno podotknout, že po odstranění spywaru nemusí hostitelský program
fungovat (takto to funguje např. u Download Acceleratoru Plus).

Doplněno: V boji proti spyware se mi velice osvědčilo používat jiný prohlížeč než
Internet Explorer. Doporučuji [Firefox](http://firefox.czilla.cz/) nebo
[Operu](http://www.opera.com/). Při používání těchto alternativních
prohlížečů již po surfování nenacházím spyware.

## Poslední rada - aktualizujte

Neméně důležité je udržovat všechny produkty aktuální - hlavně to platí pro
Microsoft Windows a antiviry. Hodně uživatelů, kteří si mysleli, že nemusí
aktualizovat Windows, na to doplatili - viz Blaster, který využil díry ve Windows
a bez problémů se stáhl na počítač. Tady by mimojiné pomohl taky firewall.
