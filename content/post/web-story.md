---
layout: single
title:  "Web story"
date:   2008-04-01 21:03:51
categories: apríl
---
Sedím na svém obvyklém místě v příjemně zakouřené kavárně a mám výhled na
město, které před pohlcením do temnoty chrání celá armáda pouličních lamp.
Před chvílí jsem z kapsy své kárované košile vytáhnul doutník dražšího kalibru
a nyní už jen nasávám nikotin do plic. Dnes jsem totiž dokončil důležitý
projekt, tak si na chvíli dopřávám ono sladké nicnedělání.

Asi bych vám to nevyprávěl, kdyby se do mého zorného úhlu nedostali dva mladí
muži. Ne, že bych na chlapech shledával cokoliv vzhledově zajímavého, ale tito
přitáhli mou pozornost díky náplně své konverzace, která se nesla vzduchem až
k mým sluchovým orgánům.

Povídali si o webových stránkách. Ten první byl určitě manažer – odhadoval
bych, že se přes den vozí v autě a schází se s velkými „zvířaty“ ve firmách a
ve svém volném čase se věnuje sportu (jen při pomyšlení na toto poslední slovo
se mi sevřel žaludek). Druhý muž byl o trochu mladší a při pohledu na něj
ihned zjistíte jeho profesi – programátor. Mimochodem, informatik je bizardní
bytost – svým chováním se naprosto odlišuje od lidské rasy. Marně byste
například hledali mozkové buňky – mozek programátora obsahuje jen operační
systém a v assembleru napsané ovladače na jeho externí rozhraní.

Inu, nebudu z programátorů dělat lochneské příšery a radši se vrátím zpět do
prostředí pokryté kouřem tak, že by se dal krájet. Na tomto člověku věrně
milující svoji myš mě totiž zarazila nepřirozeně tmavě zbarvená pleť
obklopující oči – tento na venek působící efekt způsobilo buď přílišné hraní
World of Warcraftu nebo úděsné trápení s PHP.

{{< figure src="/img/aspnet.gif" alt="ASP.NET" class="align-right" >}}

Ano, je to hořká pravda – doménou tohoto tvůrce webů jsou skripty PHP! Když
jsem se ještě ve sladké nevědomosti piplal s PHP, ovládaly tenkrát počítačový
trh CRT monitory. Od té doby přece jenom uplynulo hodně vody a nyní již
používám dokonalý ASP.NET. Dříve bych si nedokázal ani představit, jak může
být vytváření stránek jednoduché a začne člověka opravdu bavit.

Ten úžasný okamžik poznání ASP.NETu mám vrytý do paměti ještě dnes – vzpomínám
si, jak jsem nevěřícně zíral s otevřenou hubou na možnosti, které tento jazyk
nabízí. V designéru stačí vložit komponentu Login a hned mám na stránce
formulář k přihlášení, jsou tady i validátory a v nich si naklikám, jaké
položky můžou formulářové pole obsahovat – neuvěřitelné! Navíc můžu datlovat
zdrojáky v sí šárpu (kdo neví o čem je řeč, tak C# je jazyk, který dokázal
skloubit výhody Javy a C++, přičemž výsledek opravdu stojí za to). Prostě kdo
nezažil, nepochopí.

{{< figure src="/img/vs2008.png" alt="Visual Studio 2008" class="align-left" >}}

Zůstal jsem věrný Microsoftu, ještě více než Radek Hulán, protože tato rádoby
celebrita českého internetu se živí vytvářením webových stránek v PHP. Pche,
jak překonaný jazyk. Nyní se už jen pousmívám nad osudem těchto programátorů,
kteří spadli do bludného kruhu.

Doutník už dohořívá a já končím dnešní seanci. Cestou domů si ještě vzpomenu,
jak jsem kdysi bastlil stránky bez použití tříd nebo funkcí – ach, to
nerozvážné mládí…
